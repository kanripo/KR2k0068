# -*- mode: mandoku-view -*-
#+TITLE: 北河紀
#+DATE: 2019-03-29 20:54:25.622938
#+PROPERTY: ID KR2k0068
#+PROPERTY: BASEEDITION WYG
#+PROPERTY: WITNESS master    
#+PROPERTY: JUAN 10
<pb:KR2k0068_WYG_010-1a>¶
　　欽定四庫全書¶
¶
　　北河紀餘卷二¶
¶
　　明　謝肇淛　撰¶
¶
　　濟寧而北厯鉅野嘉祥汶上三邑之境其河汶也其地¶
為南旺分水為開河其湖為馬塲為南旺為蜀山為馬¶
踏其蹟曰獲麟曰闞亭¶
¶
　　鉅野古大野澤春秋西狩獲麟其地也漢置鉅野縣¶
唐置麟州宋元為濟州治國朝改濟寧於任城以縣¶
<pb:KR2k0068_WYG_010-1b>¶
𨽻焉縣治在運河西八十里　明陳夢鶴春日泊鉅¶
野火頭灣詩開棹移曹井迴灘向火頭人家縣岸口¶
烟爨隔溪流寒盡春堤栁潮平野渡舟迷津誰欲問¶
江海愧浮鷗¶
¶
　　嘉祥古武城子游絃歌地也漢以後皆為鉅野境金¶
置今縣屬濟州元屬單州國朝改屬濟寧縣治在運¶
河西二十五里　明高郵汪廣洋舟中望嘉祥山詩¶
放溜數百里悠然纔見山凉風吹雨過好鳥背人還¶
<pb:KR2k0068_WYG_010-2a>¶
河水翻銀浪岡巒擁翠鬟不知幽谷底能得幾家閒¶
汶上故魯中都夫子所宰邑也漢為平陸唐宋為中¶
都金改今名元國朝因之縣治在運河東北三十五¶
里　唐李白登魯中都東樓醉起詩昨日東樓醉還¶
應倒接䍦阿誰扶上馬不省下樓時　又酬中都小¶
吏攜斗酒雙魚于逆旅見贈詩魯酒琥珀色汶魚紫¶
錦鱗山東豪吏有俊氣手攜此物贈逺人意氣相傾¶
兩相顧斗酒雙魚表情素雙鰓呀呷鬐鬛張撥剌銀¶
<pb:KR2k0068_WYG_010-2b>¶
盤欲飛去呼兒拂机霜刃揮紅肥花落白雪飛為君¶
下筯一餐飽醉着金鞭上馬歸　明四明陳束過汶¶
上詩古汶棲靈地孤城水上依昔賢懷此隠今我去¶
何依遺風邑里秀落日稻秔肥羇眺傷來往空嗟人¶
代非　王謳汶上道中詩孤遊來汶上歸思滿秦中¶
水泛山城雨花殘野樹風行人尋魯道落日向齊宫¶
茅屋應如昔傷予類轉蓬　又汶上公署詩兩鬢如¶
蓬行路難高秋風露宿臺端雲藏畫角青山暮月轉¶
<pb:KR2k0068_WYG_010-3a>¶
空城碧樹寒為客數年非樂土舊遊何日是長安獨¶
留三尺齊門鋏猶自狂歌醉裏彈　呉國倫過汶上¶
贈韓尹詩中都文物古來傳問俗新知茂宰賢海上¶
峰隂郕子國城頭沙合汶陽田歌聲已傍千花動詩¶
思翻從五栁懸孤署細論心並折不知明月落尊前¶
南旺在濟寧北九十里其地特高汶水西南流至此¶
四分南流達於濟寧六分北流達於御河有分水龍¶
王廟禹廟及宋尚書祠祀宋禮　明劉基南旺守閘¶
<pb:KR2k0068_WYG_010-3b>¶
詩客路三千里舟行二月餘壯顔隨日減衰鬢受風¶
踈蔓草須句國浮雲少昊墟愁心如汶水蕩漾遶青¶
徐　餘姚謝遷南旺分水詩南旺湖通黒馬溝濟南¶
汶北兩分流淵源直自徂徠出珍重前人為國謀¶
程敏政分水詩二首濟水潺潺向北流濟河㶁㶁向¶
南流官船私舶都過此南來北去幾時休　龍王廟¶
前石作堤馬頭灣脚路成泥莫笑水流分彼此只縁¶
地勢有高低　殷雲霄南旺道中詩夜雨既過無塵¶
<pb:KR2k0068_WYG_010-4a>¶
土芳草㣲烟亦可憐白雲欲共青山逺鷗鳥似矜湖¶
水妍平生事半風塵裏兩年歸俱清明前楊栁岸頭¶
春幾許與君沽酒問漁船　上海陸深南旺水澁舟¶
不得去同行者謀就陸戲成自慰詩春江多栁花風¶
起花還飛夕陽歛飄蕩委地相因依行止諒有數早¶
暮同所歸百年總行旅安用長歔欷羲和無東回安¶
樂誠幾希眇焉泣岐子人逺事已非飄飄山水間志¶
願良不違朝多清風來暮多繁星輝古稱太史公千¶
<pb:KR2k0068_WYG_010-4b>¶
載欽嘉徽　王謳南旺公署詩何處忘形好官齋似¶
此稀地幽還獨往日没竟忘歸荷芰香堪製湖魚味¶
可依隠居誰更卜在世亦忘機　淮南宗臣南旺湖¶
夜泊詩秋日孤舟下石梁蒹葭寒色起蒼茫青天忽¶
墮太湖水明月長流萬里光中夜鸕鷀迴朔氣南來¶
鴻鴈亂胡霜他鄉歳暮悲遊子涕泪時時滿客裳¶
皇甫冲過分水望泰嶽詩神岳既蔚奥靈海亦盤紆¶
金文秘漢簡玉册藏秦符帝草日月光宫樹雲霞敷¶
<pb:KR2k0068_WYG_010-5a>¶
蒸石發靈泉播流為川渠皇心諒有眷造明開神都¶
北逝溢聊濮南奔潤豐徐貢至充大盈漕來悦王途¶
疏導底巨績𤣥理非人謨兹貺信可封願上長卿書¶
¶
　　清江敖英過分水有感詩龍舟前日往來輕邊馬¶
蕭蕭兩岸鳴顦顇㑹通河上栁至今猶自怨南征¶
謝肇淛南旺挑河行堤遥遥河瀰瀰分水祠前卒如¶
蟻鶉衣短髪行且僵盡是六郡良家子淺水没足泥¶
没骭五更疾作至夜半夜半西風天雨霜十人九人¶
<pb:KR2k0068_WYG_010-5b>¶
趾欲斷黄綬長官虬赤鬚北人騎馬南肩輿伍伯先¶
後恣訶撻日昃喘汗歸蘧蒢伍伯訶猶可里胥怒殺¶
我無錢水中居有錢立道左天寒日短動欲夕傾筐¶
百反不盈尺道傍濕草炊無烟水面浮氷割人膝都¶
水使者日行隄新土堆與舊崖齊可憐今日岸上土¶
雨來仍作河中泥君不見㑹通河畔千株栁年年折¶
盡官夫手金錢散罷夫未歸催築南河黒風口　瓊¶
山丘濬題宋尚書祠詩清江浦上臨清閘簫鼓叢祠¶
<pb:KR2k0068_WYG_010-6a>¶
飽餕餘幾度㑹通河上過更無人説宋尚書¶
¶
　　開河在南旺北十五里其地每歳以十月下旬為市¶
集百貨聚焉元至正間置閘　明永豐曾棨舟次開¶
河同胡祭酒鄒侍講登岸散步長林詩芳晨藹新霽¶
弭楫長河曲睠兹丘園趣褰裳涉平陸郊原渺空曠¶
竚望舒逺目村中夜來雨土脉高且沃茅廬雞犬静¶
日出烟樹緑牛羊散平野隔水見樵牧麥深雉初雊¶
桑柔蠶已浴老翁多懽顔生事一云足偶兹一留憇¶
<pb:KR2k0068_WYG_010-6b>¶
幽境愜所欲僕夫戒前征迤邐出林麓緬想塵外踪¶
於焉恣遊矚　胡儼汶上開河與仲熈子啓登岸散¶
步詩逶迤陟長坂攝衣披草莽遥見村落中緑野平¶
如掌秀麥苖已交柔桑葉漸長雞犬適閒曠牛羊遂¶
生養欣欣物自私春光正駘蕩緩步隨東風林花飄¶
惚慌朝耕土脉濶午炊孤烟上草屋十數家幽棲亦¶
蕭爽童稚訝衣冠車馬絶來往田夫鉏鍤歸村舂隔¶
林響依㣲輞川居悠然快心賞　詹瀚開河迤南即¶
<pb:KR2k0068_WYG_010-7a>¶
事詩憶昔長垣昬墊日曽經沉璧奠張秋梁山忽斷¶
陶祥路鉅野還浮曹濮舟千里民居今底定十州麥¶
壠近全收黄陵岡塞河循舊黒馬溝深水自流　開¶
化方豪開河詩二首三月開河驛垂楊緑覆堤征人¶
歎蕭索未有一鶯啼　開河河不開萬舸在平地海¶
市不得觀見此河中市　王謳開河小憇詩棄繻䇿¶
已建持節寵還新水驛留停午山花紀暮春烟光寒¶
際草風色晝迷津異國傷愁眼偏勞作宦人¶
¶
<pb:KR2k0068_WYG_010-7b>¶
　　馬塲湖在濟寧州西十里北接蜀山湖蜀山之水溢¶
而入之萬厯間尚書潘季馴始建閘築堤壩千餘丈¶
以備蓄泄湖周圍四十里¶
¶
　　南旺湖在漕河西岸縈迴九十里即鉅野大澤東畔¶
也宋時與梁山濼水滙而為一圍三百餘里即宋江¶
所據梁山泊也及㑹通河開畫為二隄漕渠貫其中¶
湖多菱芡魚鼈之利夏秋間荷花滿湖笙歌遊舫有¶
江南之致　明古田張以寧梁山濼詩風正呉檣去¶
<pb:KR2k0068_WYG_010-8a>¶
不牽雲融汶水緑堪憐菰蒲渺渺官為市楊栁青青¶
客上船　謝遷詩湖水經秋分外清順風南下片帆¶
輕尋源不盡平生興翹首萊蕪咏濯纓¶
¶
　　蜀山湖在東岸即南旺東湖也周回六十五里有山¶
一區在水中央望之若螺髻焉曰蜀山蜀者獨也山¶
上有聖母祠云是伏羲母未知何據舊有唐老子宫¶
及大佛殿今廢　明錫山龔勉同胡水部招遊蜀山¶
詩乘暑來湖上炎蒸苦未休水部興不淺相約蜀山¶
<pb:KR2k0068_WYG_010-8b>¶
遊挂席烟波裏艤棹雲谿頭湖心得小島散步登林¶
丘青山樹外見碧浪坐間浮攜尊就佳䕃風生水面¶
秋頓令暑氣逺滌我塵襟幽少焉月初出清光蕩中¶
流天宇一何濶胸次俱悠悠陶然共往返恍疑在瀛¶
洲　懷寧於惟一詩為愛湖山景攜朋集小船浮雲¶
移水底野鳥集灘前漁笛迷烟弄僧鍾隔樹𫝊維舟¶
依古木躡磴訪幽禪　謝肇淛冬日同李元祉水部¶
遊蜀山詩一水劃為三兩湖東西滙漕渠貫其中盈¶
<pb:KR2k0068_WYG_010-9a>¶
盈若衣帶西湖漸成陸東湖淼無届千頃碧琉璃風¶
雲互變態中流一卷石突起砥淜湃金鏡浮芙蓉銀¶
盤捧螺黛荒祠久零落花旛皆破敗雞栅倚龜趺燕¶
泥凝佛背開尊面南浦雲水澹相對漁艇散復集鳴¶
榔出深瀨蒲荇交亂流帆檣遶天外濤驚山影揺波¶
漾日光碎恍如金焦間疑在蓬壺内憑虚倐往還已¶
隔人天界浮生何時閒勝遊與君㑹回首空烟波踈¶
鐘隠林靄¶
¶
<pb:KR2k0068_WYG_010-9b>¶
　　馬踏湖在汶河隄北漕河東周回三十四里其上有¶
釣臺¶
¶
　　獲麟渡在嘉祥縣境漕河傍地名大長溝上有坊云¶
獲麟古渡　明薛瑄詩使旌兩駐獲麟臺秋色蒼茫¶
積雨開一帶青山連縣郭數家茅屋接蒿萊山川自¶
昔曾呈瑞鄉邑于今豈乏才却愧白頭巡厯遍使人¶
寧不重徘徊　華容孫宜詩渡古寒烟積沙明落照¶
懸春秋悲鳯日天地泣麟年魯變時交阻周衰轍竟¶
<pb:KR2k0068_WYG_010-10a>¶
旋至今留絶筆真意更誰傳¶
¶
　　闞亭在南旺湖中高阜六七春秋桓十年㑹于闞是¶
也魯自隠桓以下皆塟於此至今水際時見烟雲樓¶
臺之狀¶
¶
　　開河迤北東平東阿夀張陽穀四州邑之境也其地為¶
安山為沙灣為安平鎮為荆門為阿城為七級其湖為¶
安山其蹟為挂劍臺為戊巳山為黒龍潭為阿井為桃¶
丘為釣臺為金堤為龎涓井¶
¶
<pb:KR2k0068_WYG_010-10b>¶
　　東平春秋須句郕鄣宿四附庸之國漢置東平國唐¶
為鄆州宋元為東平府國初降為州屬濟寧後改屬¶
兖州治在運河東北十二里　唐高適東平路作三¶
首南圖適不就東走豈吾心索索涼風動行行秋水¶
深蟬鳴木葉落兹夕更秋霖　明時好畫䇿動欲干¶
王公今日無成事依依親老農扁舟向何處吾愛汶¶
陽中　清曠凉夜月徘徊孤客舟渺然風波上獨愛¶
前山秋秋至復揺落空令行者愁　　又東平路中¶
<pb:KR2k0068_WYG_010-11a>¶
大水詩天灾自古昔昏墊彌今秋霖霪溢川原澒洞¶
涵田疇指塗適汶陽掛席經蘆洲永望齊魯郊白雲¶
何悠悠傍沿鉅野澤大水縱横流蟲蛇擁獨樹麋鹿¶
奔行舟稼穡隨波瀾西成不可求室居相枕籍鼃黽¶
聲啾啾乃憐穴蟻漂益羡雲禽遊農夫無倚着野老¶
生殷憂聖主當深仁廟堂運良籌倉廩終爾給田租¶
應罷收我心胡鬱陶征旅亦悲愁縱懷濟時䇿誰肯¶
論吾謀　宋文天祥東平館詩憔悴江南客蕭條古¶
<pb:KR2k0068_WYG_010-11b>¶
鄆州雨聲連五日月色徹中流萬里山河夢千年宇¶
宙愁欲鞭劉豫骨衰草暗荒丘　明南楚廖道南發¶
東平詩粤從神禹聖濬川防冀州碣石鎮瀛島嵳峩¶
鬱蛟虬東原既底平百川皆東流海若鼓飛瀾川后¶
時出遊世邈古道湮滄桑復誰謀洎元創運道鑿渠¶
引龍湫移山奔巨靈填海潛陽侯皇明御天軌百神¶
翕懷柔漕輓聯巨艦不必勞車牛祗役泊兹土日夕¶
烟光浮津吏候沙渚簫鼓下中流逖哉藉寵靈良¶
<pb:KR2k0068_WYG_010-12a>¶
士彌休休　薛瑄曉出東平詩憲節凌秋發城門逼¶
曉開溝長流水去野曠逺風來䟦馬橋頻度看山客¶
屢回川原行未巳齊魯望悠哉漢檢天門石秦碑海¶
岸臺暵烟横曲阜旭日上蓬萊遺蹟懷前古觀風慰¶
好懐衢樽須共飲井税不煩催每見桑麻野深期杞¶
梓材行歌方自得前陟更崔嵬¶
¶
　　夀張春秋良邑戰國為剛夀漢置夀良縣光武避叔¶
父諱改今名元屬東平路國朝因之縣治在運河西¶
<pb:KR2k0068_WYG_010-12b>¶
三十里¶
¶
　　東阿春秋為齊邑莊公十三年盟于柯即此厯漢至¶
唐俱屬濟北後改屬鄆州元改鄆為東平國朝因之¶
洪武初以水患徙治穀城即今邑治在運河東六十¶
里　宋文天祥發東阿詩東原深處所時或見人烟¶
秋雨桑麻地春風桃李天貪程頻問候怯馬緩加鞭¶
多少飛檣過吁嗟是北船　明四明萬表過東阿答¶
嚴水部詩别君荆門道重㑹山東阿别時初履霜堅¶
<pb:KR2k0068_WYG_010-13a>¶
氷今渡河㣲勞不自慎積困成沉痾衝寒枉逺駕攜¶
觴列清歌眷眷此交情一顧豈在多¶
¶
　　陽穀春秋齊地僖公三年㑹于陽穀即此秦漢為須¶
昌縣至隋析置今名唐屬鄆州元改鄆為東平國朝¶
因之縣治在運河西四十里¶
¶
　　安山在開河北六十里置閘以安民山故名山在州¶
西南三十五里山半有寺上有甘羅墓　明皇甫沖¶
安山道中詩泊舟安山北忽見山南船銜尾若魚麗¶
<pb:KR2k0068_WYG_010-13b>¶
鉦鼓紛喧闐樓櫓樹干盾笭箵挿戈鋋琱弓赤羽箭¶
朱旗當檣懸長年盡紅巾抹額絳絲纒言與羣盜鬭¶
僅不為摧殘請看身上創衣血何新鮮聞之不敢進¶
倚棹生憂煎載聞持節使提兵邏河堧脱者有重聚¶
獲者無幸全哀此封中氓棄擲潢池間雖云饑寒故¶
信也誰為宣懷保道不足政刃皆深淵服妖古所畏¶
涓涓乃滔天巢角鑒不逺此理庶可研　又安山坐¶
閘詩客行貪利涉流水鎖重闗津吏惟高卧征人盡¶
<pb:KR2k0068_WYG_010-14a>¶
損顔纜紆青草際檣寄緑楊間縱有分風送那能任¶
往還　徐階夜行安山道中詩木落山蕭蕭殘燈照¶
寂寥病驚時日暮愁厭客途遥急澗聴逾響荒村語¶
不囂月明如有意深夜伴歸橈¶
¶
　　沙灣在張秋南十二里黄河舊決口也𢎞治間塞黄¶
陵岡口有裏河一道由鄆城來逕夀張黒虎廟至此¶
入漕¶
¶
　　安平鎮舊名張秋春秋為衛地秦漢以來為東阿夀¶
<pb:KR2k0068_WYG_010-14b>¶
良穀城三界之地或屬濟北或屬東平柴世宗時遣¶
宰相李穀治隄自陽榖抵張秋口鎮名昉此宋改為¶
景徳鎮國朝𢎞治七年塞決河功成賜鎮名曰安平¶
抱河為城北河都水郎中治之其地仍為東阿陽穀¶
夀張三邑邊界云　明于慎行安平鎮新城記國家¶
漕㑹通河設工部分司於故元之景徳鎮以掌河渠¶
之政令即今所謂安平也安平在東阿界中枕陽穀¶
夀張之境三邑之民夾渠而室者以數千計五方¶
<pb:KR2k0068_WYG_010-15a>¶
之工賈駢坒而墆鬻其中齊之魚鹽魯之棗栗呉越¶
之織文纂組閩廣之果布珠琲竒珍異巧之物秦之¶
罽毳晉之皮革鳴櫂轉轂縱横磊珂以相灌注而取¶
什一之嬴者其㕓以數百計則河濟之間一都㑹矣¶
往天順𢎞治中河決其西絶而入濟徐武功劉忠宣¶
二公皆總十萬之徒聚諸道之錢穀以來有事於兹¶
土至建祠築宫以比於宣房瓠子之役地至重矣而¶
無城以域民封圻之吏畫地而守之往議者蓋數數¶
<pb:KR2k0068_WYG_010-15b>¶
置籌筴焉萬厯戊寅大中丞汝陽趙公實撫東夏既¶
已考憲修令吏人烝烝祇若休徳罔敢不䖍於是巡¶
行郡邑問民疾苦過安平而眙之乃進三道大夫謀¶
曰天子申勑中外惟是城隍之守以勤下吏吾等幸¶
而從事以是地之在河隄而民無所庇以守即有後¶
事敢毋與知大夫其圖之三道大夫出而謀諸三邑¶
之長三邑之長屬吏民而告之故咸曰不忘一二垊¶
庶憫其露處而賜之垣墉使有所扄鐍以居敢不惟¶
<pb:KR2k0068_WYG_010-16a>¶
力公乃與侍御常熟錢公議之錢公欣然協謀亟下¶
記道府謹若中丞公命於是使城之城方八里高二¶
丈五尺其下厚四丈其上鋭四之一四門各樓四角¶
亦各樓凡用夫三千五百名鎮之民居其四三邑取¶
六焉銀三千七百餘兩東阿居其六東平若二邑取¶
四焉厥制跨河而環之水之所出入皆為臺櫓狀如¶
兩玦而華閣飛梁横亘其中琳宫璿題巍峙其左煌¶
煌乎漕渠之巨觀矣城且竣公以少宰召入而大中¶
<pb:KR2k0068_WYG_010-16b>¶
丞内江何公繼之躬駕往視以終厥功侍御忻郡陳¶
公亦至相與陳之法紀以授守吏於安平士民鼓舞¶
謳吟永奠厥居而史于生以為此非一方之利也國¶
家都燕冀仰東南四百萬粟以給長安惟是一衣帶¶
之水曽不容舠以綰億萬年之命脉自江淮以北每¶
數百里之中各往往有名城大都聚五方之貨賄以¶
為公私之所頓置而安平以一聚落居臨清濟寧之¶
間十得四五焉辟諸人之一身其血脉上下周流乃¶
<pb:KR2k0068_WYG_010-17a>¶
至於腠理支節之處則疾之所由入而國工之所操¶
鍼而取也此之為要害豈惟是一城一邑之所庇賴¶
天下幸而乂安即有灼見逺覽利害較然朝不及夕¶
難以動衆勤民逡巡卻步幸少斯須以為持重迨其¶
有緩急索而圖之嗟何及矣深哉易之言重門擊柝¶
以侍暴客蓋取諸豫夫豫者先事而早計之武功忠¶
宣二公奠又此土控制南北俾國家有漕渠之利而¶
公為之形勝以固其防俾國家無漕渠之憂皆所謂¶
<pb:KR2k0068_WYG_010-17b>¶
豫也往正徳中羣盜流劫且徧齊境不能抉一城之¶
鑰而安平市里實居然有封豕雄虺之跡以驚父老¶
假令少淹朝夕廟堂南向而籌安能忘此一衣帶水¶
此不先事而早計之效也故豫之時義大矣哉城之¶
成也史于生在邑里公使記焉　謝遷安平譙樓記¶
安平鎮舊名張秋𨽻兖之東阿實當漕河要衝之㑹¶
民夾東西岸而居者無慮數千百家岸西有譙樓置¶
漏刻角鼓以正節候以警晨昏以示民之作息樓之¶
<pb:KR2k0068_WYG_010-18a>¶
下凡商賈販息日中為市者皆歸焉𢎞治癸丑河¶
決東岸運道幾絶上亟命重臣往治之於時漕舟牽¶
挽者率就西而西岸摧剥已久樓並河甚逼行者迂¶
迴以趨乃議撤樓以便往來牽挽許河平而復已而¶
執事者悉力決口急於竣事以復上命樓未暇及也¶
越八年闗西韓公廷器以右通政來嗣河事始議修¶
築西岸疊石以固其外延袤凡五百有餘而樓亦遂¶
重建焉從民志也䂓模閎壯於昔黝堊丹艧行煥然¶
<pb:KR2k0068_WYG_010-18b>¶
一新於是逵巷市肆悉復其舊居民漕卒行旅商賈¶
各遂其宜咸忻忻相告謂韓公之功不可忘也監察¶
御史平陽秦君昻嘗知東阿縣事請予文記之嗟夫¶
物之成毁固以時為重輕而興墜舉廢之功則未始¶
不存乎其人也方河無恙時樓固一方之望其所係¶
亦重矣不幸河流告變墊溺是懼救灾捍患日不暇¶
給則斯樓之存亡甚輕故撤而毁之若棄敝屣耳及¶
夫河靈順軌挽道復故則其所係於一方者固在功¶
<pb:KR2k0068_WYG_010-19a>¶
豈容於久廢而羣心之望豈可久孤也哉然非韓公¶
之明足以識時才足以集事則斯樓之復亦豈易言¶
哉況望其有加於昔哉韓公之功於是為大矣抑古¶
之人重用民力義所不當者雖㣲必謹其於所當為¶
者雖大不恤故延廏之新南門之作以及一臺一囿¶
之築夫子悉書於春秋以示戒至於修泮宫復閟宫¶
之役則詩人頌其事而夫子刪詩特存之以示美斯¶
樓為民而復固政務之所先其亦泮宫閟宫之類而¶
<pb:KR2k0068_WYG_010-19b>¶
安知無頌美其事者邪記以示後予固不得而辭也¶
¶
　　四明楊守陳張秋賦駕艅艎以南邁兮經齊魯之¶
故疆何石堤之巋吾目兮薆千里之垂楊顧僕夫以¶
咨問兮曰兖郡之張秋曩河決於此地兮奔滄溟而¶
横流漫黍稷之方疇兮奄千頃為一壑渺風濤其洶¶
歘兮抃虬龍而舞蛟鰐民居蕩析兮舟楫沉淪嗟彼¶
河伯兮一何不仁貪婪百川兮吸濟沇而吞汴漕渠¶
寢涸而將湮兮僅涓涓其如綫萬艘鱗集以櫛比兮¶
<pb:KR2k0068_WYG_010-20a>¶
悉膠杯於坳堂壅萬國之經絡兮撫兩京而搤其吭¶
堯以洚水為警兮咨伯禹其焉在共與鯀而相承兮¶
幾精衛之填海楗石菑之鉅萬兮付一髪於熸爐役¶
夫繽其荷鍤兮倐皆化而為魚河與歳而偕逝兮公¶
與私其同窘日箠笞掊克以蹙民於流亡兮有人心¶
其誰忍幸河流之他徙兮築新堤其若墉乃售偽以¶
叨榮兮自詫纂禹之神功若强敵之負固兮師老財¶
殫而弗克俄大醜之自殞兮溢刑誅以為口實嗟彼¶
<pb:KR2k0068_WYG_010-20b>¶
偽之一售兮志滛滛其溢逞再售而邦其殆喪兮卒¶
自歸於䧟穽歎世時之每下兮紛售偽其日繁戮懷¶
中之赤子兮謂剪狄而平蠻朝㨗書之方奏兮夕羽¶
檄之已翔曽不若張秋之一築兮巋至今其猶岡吾¶
恐衆偽之兹售兮將百吪之並罹羣蟻穴其不塞兮¶
潰千仞之長堤倚危檣以曾思兮涕澘澘其若霰顧¶
四海之在念兮於張秋乎奚歎　李東陽過安平鎮¶
懷劉司馬詩黄陵岡頭河水黄衝沙走石聲礵硠北¶
<pb:KR2k0068_WYG_010-21a>¶
趨平原下廣澤直壞運道無津梁坐令漕舟百萬如¶
山壅民船賈舶何紛龎帝遣臺臣出治水水性津䃐¶
難為降千金作埽萬夫力頃刻下墮輕豪芒臺臣焦¶
思廢食寢夜夢神禹授以玉簡青琳琅水行在導不¶
在障豈以木石爭濤瀧地靈順軌水恠伏河遂南徙¶
歸徐方因高為陵下為澤復有石壩磊犖長如岡豐¶
功偉績不可以數計此乃餘力非末强憶昔文皇建¶
都向燕薊中導汶泗通漕綱尚書宋公富經略世上¶
<pb:KR2k0068_WYG_010-21b>¶
但識陳恭襄武功徐公何人亦竒士盛以勲績為文¶
章四十餘年復一決嗟此之績安可忘帝念儒臣分¶
書刻金石此記正屬臣東陽使軺東來一登眺風日¶
颯爽炎天凉是時臺臣入兵省我在江湖思廟廊願¶
岡不隳河不徙縱有帶礪無滄桑　皇甫沖過安平¶
鎮詩武功鎮略雄取日升虞淵功成身見疑竄跡投¶
蠻烟憶昔奉皇猷秉旄治頺川神人授龍欲懋績河¶
隄篇姒靈自有恊漢璧何須捐新防若崇墉故水流¶
<pb:KR2k0068_WYG_010-22a>¶
潺湲堂皇漕貢途天子稱萬年　錫山秦旭過張秋¶
次韻詩漢朝河決自元封未抵張秋一倍功百辟祝¶
神沉白馬萬夫持畚截長虹風雲久䕶坤靈黒草木¶
遥連海氣紅詞客經行思無限坐看江漢自流東¶
臨海王士昌張秋舟中喜逢謝在杭賦贈詩當時嚴¶
譴赴黔巫詞客如雲别酒罏𤣥玉君垂蒼水佩白頭¶
余戀步兵厨交情豈問音塵隔世事真堪涕泪俱歸¶
思秋風共蕭索東行應只為蓴鱸　新野馬之駿寄¶
<pb:KR2k0068_WYG_010-22b>¶
張秋謝在杭水部詩懷人雲樹阻江東一札三年未¶
可通墨氣想流春草後罏薫如坐水聲中河渠太史¶
書堪續省署何郎字略同衣帶到呉應不逺估船無¶
賴托郵筒　謝肇淛送沈季彪治水張秋詩春風擁¶
𫝊出京華汶水梁山䕶建牙河伯無波侵瓠子詩人¶
有閣對梅花閉門過客時妨卧行部移舟半作家轉¶
餉河源憂不細豈同博望逺乗槎　又赴張秋詩本¶
無寥廓志甘作支離形乘槎意不遂風波殊未寧挂¶
<pb:KR2k0068_WYG_010-23a>¶
席下潞河回首燕山青殘氷觸柔櫓宿莽迷寒汀天¶
津片月落海氣何冥冥迢遥涉濟漯擊汰揚芳舲孤¶
城河之干飄若水中萍幸無簿牒擾吏散門長扄邊¶
邑錯三五落落如郊坰山水多清暉亦足娯心靈天¶
步苟如此幸不獨為醒　又入安平署詩二首謾説¶
皇華署凄凉似逺藩抱河雙半郭錯壤一孤村帆影¶
晴侵户郵籖夜到門盈盈衣帶水不必問河源　偶¶
罷含香直來乗奉使槎晨㕘津吏集秋雨石堤斜客¶
<pb:KR2k0068_WYG_010-23b>¶
過時鳴鼓官閒早放衙舊遊渾似夢重到便為家¶
又登安平譙樓詩高樓遥控九河闗海岱㣲茫指顧¶
間千里飛帆衣帶水半窗斜日錦屏山孤城粉堞連¶
雲起平楚蒼烟逐鴈還氛祲坐消波浪息風光嬴得¶
獨開顔　閩中徐&KR0958;贈張秋謝在杭治河詩使者分¶
曹治北河應知瓠子不興謌既憐驛路攜家逺又苦¶
官船過客多屐到東山登小魯膠和深井煮名阿俸¶
錢莫惜抄書籍雙眼將花柰老何　天長陳從舜送¶
<pb:KR2k0068_WYG_010-24a>¶
謝在杭治河張秋詩雪花如席壓層城忽捧天書出¶
漢京亦有𤣥夷稱使者偏從水部盛才名狂瀾自合¶
迴川后沉璧無勞厪聖明歳暮秪憐知己别臨風那¶
不重闗情　閩中陳鳴鶴初至張秋詩浪迹風沙倦¶
停車寄水村蘑菇山&KR0609;旨毳褐野裘温北禮從宗國¶
南冠識故園還應登泰岳絶頂望呉門　又張秋公¶
署贈謝在杭詩幾年南北悵離羣此日桃丘鴈獨聞¶
耽寂不辭都水使著書寧數漆園君粟行奥府聨青¶
<pb:KR2k0068_WYG_010-24b>¶
雀吏散公庭長白雲入幕不堪閒似病朝朝揮塵到¶
斜曛　莆田郭天親送謝水部往張秋詩風塵為客¶
久一再送君行當此看花候那堪折栁情維舟臨古¶
岸分署坐孤城人事逢迎少應高水部名¶
¶
　　荆門驛在鎮城北隅而上下二閘在鎮北十餘里又¶
有荆門寺在鎮北十五里荆門鋪在鎮北九里　明¶
金華王禕荆門詩一首任城北行三百里官樹如雲¶
夾河水樹深水淺船行遲五日纔到荆門西荆門津¶
<pb:KR2k0068_WYG_010-25a>¶
吏不開閘前船後船似鱗櫛名驅利逼貪途程落月¶
在地登車行　吉水周述上荆門閘得風詩我辭京¶
國遊鄉土官船十日南風阻客程空自算歸期誰識¶
愁懷此事苦閘河忽遇水波平高幡直挂長風輕風¶
幡去若飛鳥疾飄飄何異昇天行南船今日誰可比¶
心似北船昨日喜　陽穀李際元荆門詩鼓角催清¶
曙樓船漾碧流使星穿栁急野熖入雲浮雞犬隨人¶
亂旌旗傍岸稠皇華無逺邇此地共咽喉　南海盧¶
<pb:KR2k0068_WYG_010-25b>¶
雲龍荆門驛詩草緑荆門栁更濃别來霄漢一萍蹤¶
餘寒四月衣初裕落日孤舟路幾重千里帆檣新禹¶
貢百年耕鑿舊堯封美人自古傷遲暮回首天涯可¶
易逢¶
¶
　　阿城在張秋北五十里即齊阿大夫所治邑也今為¶
市集魚鹽貿遷商賈輻輳置有上下二閘夾岸而居¶
者千餘家　明謝肇淛阿城詩荒隧宿寒烟蒼䶉竄¶
樼栗行人畊廢坂牛羊下頺壁百里有遺墟芳草無¶
<pb:KR2k0068_WYG_010-26a>¶
阡術子竒昔為政同載皆耆逸銷兵作農具制梃撻¶
强敵惠愛流嘉聞丘壑存遺蹟云胡阿大夫揮金事¶
交暱譽言雖日聞卒自膏鑊鑕井邑故不殊善敗逈超¶
軼悠悠千載事誰復論名實驅車再三歎西風動蘆荻¶
七級鎮在阿城北十二里古渡也元時置上下二¶
閘　明李際元詩渡古遊人穏津湍舟子招緑垂¶
楊栁密紅映旟旄飄水趨瀛洲急途分江漢迢前程¶
經險盡此地可魂銷　陽穀柴世需詩浩渺七級水¶
<pb:KR2k0068_WYG_010-26b>¶
渡船渡人行試問蓬瀛路茫茫隔幾程¶
¶
　　安山湖在東平州西十五里漕河西岸縈洄可百里¶
繞安民山下四面有隄置閘以時蓄洩謂之水櫃歳¶
久填淤民多茭牧其中萬厯十六年始復舊制　明¶
東平劉爾牧安山河上登千佛閣詩莊嚴寶閣枕河¶
流龍象開成南部洲金刹倒揺波影動天花穠接水¶
光浮風塵逈出三千界雲氣如登十二樓坐對孤烟¶
登樹杪懸知暮磬度林丘¶
¶
<pb:KR2k0068_WYG_010-27a>¶
　　掛劍臺在張秋城南河東岸後有徐君墓相傳呉季¶
札聘齊過徐君返而掛劍處也墓前有祠並祀二賢¶
有司春秋致祭臺左右生草曰挂劍草一正一斜若¶
負劍然能療人心疾今按泗州城北徐城亦有徐君¶
墓未知孰是也　春秋徐人歌延陵季子兮不忘故¶
脱千金之劒兮掛丘墓　元都水監丞滿慈記季札¶
掛劒事載於史世次備見於春秋遂索其略昔季聘¶
魯過徐徐君好季札劍弗言季札心知之為使上國¶
<pb:KR2k0068_WYG_010-27b>¶
未獻還過徐徐君已死遂解劍繫之徐君冡樹曰始¶
吾已心許之豈以死背吾心哉夫徐君為人無傳可¶
攷觀季札心交以信槩可見矣冡在景徳故鎮之南¶
百舉武惟地叢草蔓延形皆肖劍土人以掛劍名之¶
或云冡在泗州今按此地古有碑刻季札掛劍徐君¶
墓樹八字昔人已嘗訪其墓而封樹之又從而歌詠¶
之故老相傳必有所據愚不復置辯嗚呼春秋之際¶
世不知義而以權利相軋雖齊桓晉文輩亦以力攘¶
<pb:KR2k0068_WYG_010-28a>¶
奪而成名况其下者乎季子之於呉有可取之義遜¶
讓守節棄而逃之其視當時豈不萬萬相懸者哉觀¶
其塟子嬴愽恩不累其志引(闕)避楚名(闕)　　　掛¶
劍於墓死不背其心孰謂一劍之誠化異草而旌信¶
過之者式(闕)　　　藏於魚腹以逞堀室之凶舞於¶
鴻門以快沐猴之怒者不啻天淵也元至正十三年¶
仲秋記　陳張正見季子廟詩延州高讓逺傳芳世¶
祀移地絶遺金路松悲懸劍枝野藤侵藻井山雨濕¶
<pb:KR2k0068_WYG_010-28b>¶
苔碑别有觀風處樂奏無人知　北周無名法師徐¶
君墓詩延陵上國返枉道過徐公死生命忽異懽娯¶
意不同始往邙山北聊踐平陵東徒解千金劍終恨¶
九泉空日盡荒郊外烟生松栢中何言愁寂寞日暮¶
白楊風　元李謙過徐君墓詩瘠鹵豐茅菅荒林翳¶
荆棘此地果何地云有徐君域當年呉公子過此聘¶
上國心交固已許一劍非可惜豈期軺車還君已掩¶
窀穸撫摩三尺鐵欲交知無及惟有挂劍樹此恨庸¶
<pb:KR2k0068_WYG_010-29a>¶
可釋精誠達泉壤千載未容息至今地效靈化為異¶
草碧采采不忍去觀此疑今昔今人交面顔昔人示¶
胸臆胸臆久益堅面顔徒外飾我詩志其墓匪獨吊¶
陳迹百世聞高風衰俗庶可激　明呉郡楊基挂劍¶
臺歌語諾諾尚淺死諾諾更深當時季子意即是徐¶
君心嗟嗟徐君骨已朽寶劍摩挲在吾手正擬臨岐¶
解贈君不意挂君墳上栁挂劍果何益聊以明不欺¶
當時讓國心肯使徐君疑於乎劍可折臺可隳死生¶
<pb:KR2k0068_WYG_010-29b>¶
之諾不可虧　㑹稽唐肅挂劍冡詩季子讓一國視¶
之敝屣然寧當寶一劍不為徐君捐徐君雖亡骨未¶
朽挂劍墳前向楊栁君知不知不足悲我心許君終¶
不移　山隂王懌過徐君墓詩黄河流水幾清渾斷¶
碣殘碑尚有文塜樹不懸當日劍空留啼鳥向斜曛¶
¶
　　曽嶼挂劍臺詩有呉季子鮮儔侣當世翩翩若霞¶
舉帶劍聘魯過徐君徐君色欲子心許還車不見君¶
顔色挂劍墓木空延佇君不聞雷氏發劍酬所辟子¶
<pb:KR2k0068_WYG_010-30a>¶
胥解劍求脱楚紛紛盡為生前謀誰視幽明同爾汝¶
至今神物不磨滅化作異草人爭貯異草何功爭貯¶
之心疾不瘳須一茹楊郎好古攜我遊遲逥嘆息沿¶
清渚嗚乎高誼千古在薄夫惡俗應消沮　李東陽¶
詩長劍許烈士寸心報知己死者豈必知我心元不¶
死平生讓國心耿耿方在此　濮陽李先芳詩口諾¶
不如心諾深徐君之意季子心壯遊未畢徐君死寶¶
劍匣中悲知己掛汝墳頭高樹枝寧論地下知不知¶
¶
<pb:KR2k0068_WYG_010-30b>¶
　　王謳拜呉季子祠詩二首荒丘摧蘚木挂劍獨遺¶
枝白晝雲山古青春鳥雀悲居人收異草過客讀殘¶
碑心許顧如此應為浮世嗤　陵谷千年改遺祠宿¶
莽中孤墳無短劍暮野但悲風亂草生春碧啼鵑灑¶
血紅傷心誰共此落日向衰翁　謝肇淛挂劍臺詩¶
察君欲劍色未諾心相許生死良不渝枯殺墳頭樹¶
只今遺廟枕孤墳寸草青青帶劍文過客秋風奠蘋¶
藻汶河西逝水連雲¶
¶
<pb:KR2k0068_WYG_010-31a>¶
　　戊巳山在鎮城北顯惠廟後𢎞治間塞決河成通政¶
韓鼎築之下臨龍潭取土制水之義名曰戊巳云¶
明麻城劉天和九日登戊巳山詩四首野色依㣲近¶
藤花掩映開丹房驚鶴夢白日向人來鼓吹聲初動¶
松杉影自逥十年懷地主乗月共登臺　迤邐尋幽¶
徑還登最上臺河流聲共渺野色首頻逥誰訝湘雲¶
逺相將楚客才論詩動幽興籬菊若為開　歸路山¶
雲合褰裳野徑開㣲風迎鶴舞滴露傍松來詩癖頻¶
<pb:KR2k0068_WYG_010-31b>¶
拈句情深不記迴夜闌人語寂一笑下重臺　暝色¶
迷幽境黄花滿砌臺片帆秋共逺短棹夜仍迴落照¶
依人近征鴻入望來故鄉千里思對月酒重開　許¶
用中詩古廟松杉裏崔嵬皓月臺山從碣石斷水自¶
海門迴障霧重崖宿驚濤孤嶼開檣帆問行客誰是¶
濟川才　秀水沈謐詩初春乗晚眺細雨踏花遊古¶
洞空丹府平沙見帝丘水深魚戲藻天濶鳥盤樓勝¶
槩人難遇何妨竟日留　福唐葉向高過安平謝水¶
<pb:KR2k0068_WYG_010-32a>¶
部在杭招飲戊巳山亭詩二首孤亭突兀倚城樓烟¶
樹㣲茫入望收地坼洪流迷禹跡山迴重鎮壯神州¶
寒空鴈去闗河暮逺浦葭生水國秋直北長安天尺¶
五浮雲不散古今愁　不惜芳尊此地攜平蕪秋色¶
晚凄凄荒村烟火梁山下落日帆檣濟水西聖代無¶
勞沉璧馬使臣應自紀河隄(在杭時新纂北河紀)登臨欲問前¶
朝事陵谷于今半已迷　雲間馮時可同謝在杭登¶
戊巳山詩二首河通南北奠神鰲璧馬沉來水恠逃¶
<pb:KR2k0068_WYG_010-32b>¶
千里王功殊濯濯百年民力亦勞勞溪花含吐如半¶
醉林葉蒼黄似二毛冠葢往來徒自苦浮名天地一¶
秋毫　異鄉天地一登臺矯首浮雲萬里開重鎮闗¶
河明自壯梁山冦盜宋堪哀寒空鴈鶩爭霞去濁水¶
魚龍引浪來自挾仙郎相唱和古今感慨亦悠哉¶
無為劉汝佳過張秋謝在杭招飲山亭詩霽晚憑高¶
四望賖蕭蕭秋色敞平沙銜盃綺席歸鴻度緩帶孤¶
亭落照斜萬里艅艎飛曉月千尋雉堞鎖晴霞使君¶
<pb:KR2k0068_WYG_010-33a>¶
治水饒休暇乗興何妨客泛槎　謝肇淛登戊巳山¶
感事詩龍潭東注後禹力至今存水恠庚辰鎖山形¶
戊巳尊雲帆千里目桑柘萬家村莫問前朝事孤城¶
有浪痕¶
¶
　　黒龍潭在鎮城北半里許一名平河泉故黄河決口¶
也東流既塞泉涌地中滙而為潭深不可測大旱不¶
枯相傳有龍潛焉嘉靖初郎中楊旦飲其地欲涸而¶
觀之水決未半風雷大作舟皆覆沒楊迺懼而祭之¶
<pb:KR2k0068_WYG_010-33b>¶
明福寧崔世召謝水部招集黒龍潭詩水部風流¶
¶
　　白接䍦黒龍潭畔共金巵沙明野色雲千頃風約池¶
痕月半規栁黛正肥鶯漸老荷香未透客先知獨餘¶
一種清狂在爛醉從教兩鬢絲　謝肇淛與崔徴仲¶
孝亷飲黒龍潭詩天呉驅雷雲冥冥崑崙西下建高¶
瓴一泓灌盡沃焦土枯槎猶帶龍涎腥神物千年睡¶
不起銀盤堆出空青裏十里芙蓉五里苔花落花開¶
藕根死與君共醉卧漁磯苔色荷香滿素衣梁山日¶
<pb:KR2k0068_WYG_010-34a>¶
落孤城晚探得驪珠照乗歸¶
¶
　　阿井在故阿城内水經注曰阿城北門西側臯上有¶
井其巨若輪深六丈歳常煮膠以貢天府禹貢傳曰¶
東阿濟水所經取其井水煮膠謂之阿膠用攪濁則¶
清服之下鬲疏痰今其水不盈數尺色緑而重阿膠¶
歳解藩司入貢其法用黒驢皮加鹿角二十之一以¶
桑火煮之黒可以鑒者佳井覆以亭歳時有司封閉¶
¶
　　明寧陽許彬重修阿井記兖之東阿陽穀縣界古¶
<pb:KR2k0068_WYG_010-34b>¶
阿城内舊有井一泓濶圍如車輪名曰阿井泉水清¶
洌甘美鄰境汲以熬膠供國用者歳以為常先是井¶
亭傾圮泉源涸澁兖州守郭鑑率州屬僦工甃石及¶
泉復亭其上其北建亭三楹為官僚往來棲息之所¶
繚以週垣闢以門徑經始於九月之望落成於十月¶
之朔太守具其事授予屬為之記攷之於古井者清¶
也謂泉之清洌山之精氣所發也爾雅謂改邑不改¶
井井以不變為徳若蘇耽之橘井陸羽之茶井葛洪¶
<pb:KR2k0068_WYG_010-35a>¶
之丹井皆是已李白云古甃冷蒼苔寒泉湛明月杜¶
甫云月峽瞿塘雲作頂亂石崢嶸俗無井葢井之見¶
重於世而致詞人之詠謌也如是況兹井自古及今¶
清洌不變制良劑以延年上供國用而下利民生豈¶
淺鮮哉是宜記之以告於東魯俾母䙝焉　李際元¶
阿井詩九仞天開甃一泓味出常和膠供上國排劑¶
表仙方液静丹砂冷珠浮碧玉香搆亭珍造化不為¶
納清凉　謝肇淛詩濟水伏流三百里迸出珠泉不¶
<pb:KR2k0068_WYG_010-35b>¶
盈咫銀牀玉甃閉蒼苔餘瀝爭分青石髓人言此水¶
重且甘踈風止血仍祛痰黒驢皮革山柘火靈膠不¶
脛馳郵函屠兒刲剥如山積官司催取頻飛檄驛騎¶
紅塵白日奔夭札疲癃竟何益我來珍重勤封閉免¶
造業錢充餽遺任他自息仍自消還却靈源與天地¶
桃丘在鎮東北十八里春秋桓公十年㑹衛侯于桃¶
丘即此今為桃城鋪鋪旁一丘高可數仞每隂雨後¶
烟霞中隠隠有市井車馬之形土人以為蜃市云¶
<pb:KR2k0068_WYG_010-36a>¶
明謝肇淛詩桃丘一坏土高與培塿齊古道無人烟¶
芳草何萋萋㑹盟有遺壘介駟猶疑嘶風雨晦林薄¶
倐忽幻虹霓精靈不可測市語非無稽不見海上山¶
空中聞天雞¶
¶
　　釣臺山在鎮東南二十五里山多碎石若魚蟹狀其¶
麓有釣磯相傳嚴子陵釣魚處石上有雙趺痕離此¶
不逺有子陵臺考之漢書但言子陵釣大澤中而不¶
言所在未知是否　明謝肇淛詩驅車東南巔苔阜¶
<pb:KR2k0068_WYG_010-36b>¶
俯清泚危石蘆花中隠隠趺雙履云是嚴子陵披裘¶
釣於此只今砂礫形魚蟹紛相似清風渺莫攀丘壑¶
徒為爾擾擾風塵間客星竟誰是¶
¶
　　金堤在鎮城南堤墳隆起延亘鄆濮俗稱始皇堤漢¶
文帝時河決酸棗東潰金堤即此或云即漢王景所¶
修汴渠堤自滎陽至千乗海口千餘里此其故址未¶
知是否按别傳云始皇堤二屹夀張范縣之中一以¶
障河之南徙一以為馳道至東海求神仙疑此為秦¶
<pb:KR2k0068_WYG_010-37a>¶
築者近是　明殷雲霄大堤詩二首北隄楊柳緑絲¶
烟更有桃花紅可憐攜酒邀我南隣去憐他美酒不¶
索錢　南隄北隄布穀飛隄邊禾黍青離離隄上野¶
花開復落隄下行人行不稀　謝肇淛始皇堤詩穹¶
虹亘神臯哀湍齧其足百恠互簸騰崇墉維坤軸南¶
流滙汶泗西走延鄆濮屹若金石鞏神功駭盱矚云¶
是嬴政時東巡納大麓馳道象天闕畚鍤周四瀆玉¶
輦春復秋千里遥相屬既登之罘封復窮蓬來躅東¶
<pb:KR2k0068_WYG_010-37b>¶
海何茫茫引領望徐福那知滈池君竟祕沙丘櫝霸¶
業久烟沉遺址猶雲矗輦路無人行春風草空緑怒¶
瀾既東逥迢遞黄龍舳誰念作者勞千載為陵谷懷¶
古更惆悵鴉啼寒城曲¶
¶
　　龎涓井在鎮東數里方圓七十二眼俱以琉璃甃之¶
名曰琉璃井相傳龎涓所開又其東三里許有孫臏¶
營　明謝肇淛詩沙埋白骨草沉碑戍壘蕭蕭落日¶
遲鬭智爭雄渾似夢西風七十二琉璃¶
<pb:KR2k0068_WYG_010-38a>¶
¶
¶
¶
¶
¶
¶
¶
¶
<pb:KR2k0068_WYG_010-38b>¶
¶
¶
¶
¶
¶
¶
¶
¶
　　北河紀餘卷二¶
¶
